# -*- mode: mandoku-view; -*-
#+TITLE: 御製文集
#+DATE: 2015-08-25 00:27:58.154731
#+PROPERTY: ID KR4f0004
#+PROPERTY: BASEEDITION WYG    
#+PROPERTY: JUAN 二集卷二十四
<pb:KR4f0004_WYG_058-1a>¶
欽定四庫全書¶
御製文二集巻二十四¶
　辨¶
　　三傳晉假道伐虢辨¶
三傳為素王輔臣而各有失若夫誌晉假道伐虢之事¶
則更同一失而且相矛盾此不可以不辨也左氏稱晋¶
假道滅虢在僖公五年冬師還館於虞遂襲虞滅之公¶
羊榖梁則均在僖公二年而高之言則曰還四年反取¶
<pb:KR4f0004_WYG_058-1b>¶
虞赤之言則曰獻公亡虢五年而後舉虞雖楊士勛疏¶
曰謂僖五年此葢遷就欲合左氏之意然以荀息借道¶
之言證之又當先五年亦不合宫之竒諫之日也異哉¶
文人之紀事艶者務其富清者欲其婉辨者圖其裁而¶
不論理之從違蹟之真偽以致失之誣失之短失之俗¶
雖前人已有定論而後之踵事增華者其才識已不如¶
三氏重加之以阿好而毁惡則其事之可信與否又當¶
何如哉若夫假道之事又可畧言矣盖所謂道者經由¶
<pb:KR4f0004_WYG_058-2a>¶
之路也晋在北而虢在南虞在其間晋欲滅虢假道於¶
虞似矣然左氏稱宫之竒之言則曰虢虞之表公榖則¶
皆曰唇亡則齒寒夫虢既在虞南則虞實表與唇非所¶
謂虢也使虞虢疆相並而界相連如公羊所稱欲攻虢¶
則虞救之攻虞則虢救之今破其相救之䇿權和一以¶
攻一則可更不可言假道矣且以幣假道是有求於人¶
有求於人者聴與否固未可定虞公雖至愚豈其貪璧¶
馬而受亡國之憂哉以予觀之晋即不假道其亡虢之¶
<pb:KR4f0004_WYG_058-2b>¶
後亦必将破虞不繋道之假與不假也則三傳之煩辭¶
皆不必信而惟信經之二年虞師晋師滅夏陽五年晋¶
人執虞公斯可¶
　　廣陵濤疆域辨¶
枚乗七發觀濤廣陵之曲江註云廣陵國属吴自是詠¶
潮數典者概舉廣陵而於其封域則姑舍而未詳酈道¶
元水經注於漸江引海水逆流江水上潮似神而非為¶
江流兩山間濤來高大之据亦不定云廣陵所属自元¶
<pb:KR4f0004_WYG_058-3a>¶
時錢惟善試羅刹江賦始云惟羅刹之巨江實發源於¶
太末人皆知此語始自惟善而不知惟善實祖元稹為¶
問西州羅刹岸濤頭衝突近何如之句於是以浙江為¶
曲江而浙江潮廣陵潮遂溷而為一矣夫乗漢人也其¶
舉方域不能違漢制攷漢書地理志廣陵國高帝六年¶
属荆州十一年更属吴所治廣陵江都高郵安平四縣¶
而錢塘在當時為餘杭𨽻㑹稽郡雖顔師古注有景帝¶
四年属江都之文劉敞駁其非是敞長於考訂其説必¶
<pb:KR4f0004_WYG_058-3b>¶
有可信則㑹稽之不属廣陵明甚然以今日濤形論之¶
揚子之潮雖亦應朝夕期候若七發所侔揣刻劃目為¶
似神者固究於浙江之潮為近然其理又實有不可强¶
為比附者即以乗所云弭莭伍子之山通厲胥母之場¶
而言不特越絶書所云旦食於組山晝逰於胥母其文¶
與姑胥之臺相属即胥山之見於史記及吴越春秋者¶
注一以為在吴縣西四十里一以為在太湖邉皆不出¶
今蘇州境於揚於杭又皆風馬牛不相及矣揚子固不¶
<pb:KR4f0004_WYG_058-4a>¶
能逺踰吳松以通潮汐具區雖連亘數郡而去海逺甚¶
浙江之濤又安能指數百里外之湖濵而弭且厲哉是¶
乘之言已不免自相矛盾矣葢七發之作不過文人¶
托事抒藻之為如子虚亡是騁其贍博非必若山經地志¶
専供考資者之脈絡分明也又唐李紳詩云揚州郭裏¶
見潮生而蔡寛夫詩話亦以為潤州大江與揚子槗對¶
岸𤓰州乃江中一洲疑曩時大江之潮揚州固嘗見之¶
又何必以文人怪異詭觀之辭夲無確據而拘墟享帚¶
<pb:KR4f0004_WYG_058-4b>¶
定以廣陵古國屬之餘杭抑亦刻舟膠柱之甚矣¶
　　(臣/)等伏見¶
御製廣陵濤疆域辨考据精博思力高徤實足以破羣¶
　　書之疑而乃¶
聖懐沖挹爰¶
命(臣/)等看詳(臣/)等學識淺陋何能仰贊¶
高深憶(臣/)等少時讀書至枚乗七發所稱觀濤廣陵之¶
　　曲江一語心竊疑之夫廣陵之名始於周顯王三¶
<pb:KR4f0004_WYG_058-5a>¶
　　十五年楚并越置廣陵縣秦屬九江漢屬荆州既¶
　　而屬吳景帝四年為江都國元狩六年為廣陵國¶
　　是廣陵厯楚至漢不易也而秦之㑹稽郡兼有吳¶
　　越之地漢時雖亦同屬荆楚然景帝四年以後江¶
　　都易王非廣陵厲王胥皆都廣陵並得鄣郡而不¶
　　得吳則漢之廣陵國疆域不能至吳明甚既不能¶
　　至吳豈能越二郡而兼有㑹稽之錢唐乗乃漢人¶
　　以漢地証漢文其非錢唐之潮而為廣陵自有其¶
<pb:KR4f0004_WYG_058-5b>¶
　　濤審矣乗何以云廣陵之曲江耶按水經注浙江¶
　　逕錢唐定已諸山水流兩山之間江川急濬兼濤¶
　　水晝夜再來二八月最高峨峨二丈有餘吳越春¶
　　秋以為子胥文種之神也此與枚乗七發所言情¶
　　狀相似葢本七發為注故於岷江條下語不及濤¶
　　或酈道元泥於乗語耳至弭莭伍子之山通厲胥¶
　　母之場地皆在吳然吳録所云胥山在太湖邉去¶
　　江不百里是猶未至錢唐而闔閭之旦食組山晝¶
<pb:KR4f0004_WYG_058-6a>¶
　　逰胥毋與鷗陂石城長洲並稱則實近蘓之地而¶
　　錢唐之濤亦不能至也再如篇内南山朱氾藉藉¶
　　之口諸地名今亦未能確指其處文人之筆縱其¶
　　所之無乎不可誠如¶
聖論况楚太子吳客問答原與子虚亡是相匹不足深¶
　　泥而廣陵之曲江五字終難强合竊謂江皆有潮¶
　　非獨浙江潮之壯即不如浙何妨鋪張揚厲以作¶
　　文瀾乗七發内似此者甚多豈能一一求其指實¶
<pb:KR4f0004_WYG_058-6b>¶
　　(臣/)等惟有咏歎¶
鴻文莫能妄置一喙(臣/)荘有㳟(臣/)于敏中(臣/)錢汝誠(臣/)¶
　　李因培㳟䟦¶
　　翻譯名義集正訛¶
嵗辛邜為¶
皇太后八旬大慶年欲敬書華嚴全部以祝無量夀算¶
因取宫蔵明宣德間全書經閲之則稱于闐國三蔵沙¶
門實义難陀譯于闐之名見漢書即今所正為和闐而¶
<pb:KR4f0004_WYG_058-7a>¶
自古及今不易之回部也回部本自有回經不信佛教¶
不宜有名僧譯佛經之事命考翻譯名義集則所載畧¶
同心知其非而不能為之説也問之章嘉國師乃知實¶
义難陀本梵僧之高行者以今同文韵統證之應為施¶
(嘎/)刹納(納/)低而直書之則為施刹難低此實义難陀所¶
由訛而訛尚不至大相逕庭也施刹難低生於鄂徳(納/)¶
答直書之則為鄂等荅(徳納切漢字不可得當/作吳人呼等音乃近之)乃天竺¶
之西印度也唐時此僧自天竺至中國譯經實見於梵¶
<pb:KR4f0004_WYG_058-7b>¶
經(天/竺)畨經(西/蔵)及漢經高僧傳此鄂等答所由訛為于闐¶
而其訛乃不啻魯魚豕亥矣於是霍然去疑而憮然恨¶
法雲(宋僧作翻譯/名義集者)之不悉心考究誤後世為不淺也雖¶
然彼以一漢僧不深觧梵語畨語梵音畨音即漢文亦¶
非通今博古之大手筆也而勤索二紀乃成是編則其¶
用力之苦亦有可尚向作萬泉荘記所謂頼有失實者¶
存而得以考是非辨差訛未嘗無小補者未足深怪也¶
既正其訛乃命司事者一依同文韻統所定書其名地¶
<pb:KR4f0004_WYG_058-8a>¶
至全集之似此錯謬者想復不少當付章嘉國師一一¶
更正夫鄂等荅訛為于闐不過音韻之偶誤耳遂致疑¶
天竺為回部並有疑回部亦有佛教者展轉耳食愈幻¶
愈逺豈特失之毫釐而且謬以萬里吾更因之瞿然有¶
戒於綸綍之悖矣¶
　　三韓訂謬¶
嘗讀後漢書三韓傳稱辰韓人兒生欲令頭扁皆押之¶
以石訝其説之悖於理而肆為詭誕以惑世也夫以石¶
<pb:KR4f0004_WYG_058-8b>¶
押頭壮夫且不能堪而以施之初墮地之小兒實非人¶
情所宜有間考三韓建國本末諸史率多牴牾以方位¶
凖之葢在今奉天東北吉林一帯壤接朝鮮與我國朝¶
始基之地相近國朝舊俗兒生數日即置卧具令兒仰¶
寢其中久而腦骨自平頭形似扁斯乃習而自然無足¶
為異辰韓或亦類是耳范蔚宗不得其故從而曲為之¶
解甚矣其妄也且如漢人生兒常令側卧久而左右角¶
平頭形似狹䝉古人生兒以韋帯束之木版植立於地¶
<pb:KR4f0004_WYG_058-9a>¶
長則股形㣲箕此亦皆習而自然無足為異藉如蔚宗¶
所言豈漢人䝉古亦皆以石押之令其頭狹而股箕乎¶
若夫三韓命名史第列馬韓辰韓弁韓(亦曰/弁辰)而不詳所¶
以稱韓之義陳夀魏志直云韓地韓王魚豢魏畧且以¶
為朝鮮王凖冐姓韓氏其為傅㑹尤甚葢國語及䝉古¶
語皆謂君長為汗韓與汗音相混史載三韓各數十國¶
意當時必有三汗分統之史家既不知汗之為君而庸¶
鄙者至譌韓為族姓何異扣槃捫籥以喻日哉且中外¶
<pb:KR4f0004_WYG_058-9b>¶
語言不通不能强為詮觧者勢也今夫天昭昭在上人¶
皆仰之然漢語謂之天國語謂之阿卜喀䝉古語謂之¶
騰格里西畨語謂之那木喀回語謂之阿思滿以彼語¶
此各不相曉而人之所以敬與天之所以感則無弗同¶
若必一一以漢字牽附臆度之能乎不能夫韓與汗音¶
似義殊謬而失之誣猶可也至於以石押頭之謬實悖¶
於理斯不可也然則余之三韓訂謬之作烏容已乎哉¶
御製文二集巻二十四¶
